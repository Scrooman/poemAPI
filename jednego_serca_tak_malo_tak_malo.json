{
  "title": "Jednego serca! tak mało! tak mało",
  "author": "Adam Asnyk",
  "source": "https://poezja.org/wz/Adam_Asnyk/4317/Jednego_serca_tak_malo_tak_malo",
  "paragraphs": [
      [
        "Jednego serca! tak mało! tak mało,",
        "Jednego serca trzeba mi na ziemi!",
        "Coby przy mojem miłością zadrżało:",
        "A byłbym cichym pomiędzy cichemi..."
        ],
      [
        "Jedynych ust trzeba! skąd bym wieczność całą",
        "Pił napój szczęścia ustami mojemi,",
        "I oczu dwoje, gdzieby, patrzył śmiało,",
        "Widząc się świętym pomiędzy świętemi."
        ],
      [
        "Jednego serca i rąk białych dwoje!",
        "Coby mi oczy zasłoniły moje,",
        "Bym zasnął słodko, marząc o aniele,"
      ],
    [
        "Który mnie niesie w objęciach nieba...",
        "Jednego serca! tak mało mi trzeba,",
        "A jednak widzę, że żądam za wiele!"
      ]
  ]
}